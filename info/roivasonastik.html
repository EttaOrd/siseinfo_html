<!DOCTYPE html>
<html lang="en">

<head>
    <title>Leigarid siseinfo</title>

    <!-- Styles -->
    <link href="https://siseinfo.leigarid.ee/css/app.css" rel="stylesheet">
</head>

<body>
    <div id="app">
        <div class="container">
            <div class="row">
                <div class="col-sm-10 col-sm-offset-1 panel">
                    <h1 id="roivasonastik">Väike rõivasõnastik</h1>
                    <p><em>Allikas - Leigarite ajaleht nr 34, 2007</em></p>

                    <p>Mõned terasemad leigarid on viimastel aastatel märganud, et igaüks ei teagi muuseumi esinema tulles päris täpselt, mida
                    tema ja ta partner endale peale seeliku ja pükste veel selga, jalga ja külge on pannud. Mis teha, mõnel sõnal on
                    tavaelus üks ja leigarielus hoopis teine tähendus, mõnda aga ei sünni rahvarõivastest rääkides üldse tarvitada. Ehk
                    aitab see loetelu siin enne uue suvehooaja algust meie sõnavara mõista ja täiendada!</p>
                    <p><strong>Jakk</strong> – naiste pealisrõivas, enamasti allapoole veidi laienev ja kaarja seljaosaga. Tehtud kalevist (vanal ajal) või villasest
                    riidest, suvejakid ka lillelisest sitsist. Erinevalt kampsunist on jakk püstkraega ja kurguni kinni nööbitud.</p>
                    <p><strong>Kaabu</strong> – mehed kannavad peas, võivad vahel ka kergitada.</p>
                    <p><strong>Kaapotkleit</strong> – pikk ruuduline kleit (võib olla ka triibuline), mida talunaised omal ajal linnamoodi jäljendades triibuseeliku asemel
                    kandma hakkasid.</p>
                    <p><strong>Kampsun</strong> ei ole lõngast kootud kampsik, nagu iga lapski teab, vaid villasest riidest õmmeldud. See naiste pihakate on
                    varrukatega, ilma kraeta, võib olla üsna sügava kaelaauguga, ulatub umbes vööni.</p>
                    <p><strong>Kodarraha</strong> – kaela riputatav ehe, mille keskel on münt või mündi imitatsioon (raha) ja selle ümber pitsilised „kodarad“.</p>
                    <p><strong>Kostüüm</strong> on kandmiseks kontoris või karnevalil. Fantaasiat lennutades saab valmistada ka rahvuslikke kostüüme, näiteks tikkida
                    hõlmale rukkilille ja taskule räime. Oluline on meeles pidada, et vene нациoнальный кocтюм ja inglise national costume
                    on tõlkes rahvarõivad.</p>
                    <p><strong>Krõllid</strong> – suured hõbedast või muust metallist helmed, naiste kaelaehe.</p>
                    <p><strong>Kurrutatud</strong> ehk hästi peenikestesse kurdudesse volditud on suur osa särgivarrukaotsi ning särkide ja käiste kaelaauke, aga ka mõned
                    seelikud.</p>
                    <p><strong>Käised</strong> – sel rõivatükil on küll kaks pikka varrukat ehk käist, aga neid ühendab veel lühike kahar pihaosa (harilikult kurrutatud
                    ning tikandi ja/või pitsiga kaunistatud). Käiseid kannavad Põhja-Eesti, Hiiumaa, Kihnu naised varrukateta särgi peal..</p>
                    <p><strong>Liistik</strong> – naiste lühem varrukateta pihakate. Mõnel pool on tal olnud ka muid nimesid, Saaremaal näiteks <strong>abud</strong>.</p>
                    <p><strong>Nõelakoda</strong> ripub Hiiu naiste vöö küljes ja seda kasutatigi nõelte hoidmiseks (vt nt Solvit).</p>
                    <p><strong>Paelad.</strong> Tüdrukute juukseid hoiab koos <strong>peapael</strong>. Sukki hoiavad põlve alt üleval suka- ehk <strong>säärepaelad</strong>.</p>
                    <p><strong>Palmik</strong> on Hiiumaa naiste ja neidude juustesse põimitav peaehe, koosneb kahest kaunistatud <strong>hännast</strong>>, mida ühendab <strong>vahelik</strong>>.</p>
                    <p><strong>Pikk-kuub</strong> – pikk ülerõivas, nagu nimigi ütleb. Kandsid nii naised kui ka mehed. Pidulikel puhkudel võib näha Kalevi seljas.</p>
                    <p><strong>Pluus(e)</strong> – säärast asja ei kanna esinemisel keegi! Alles pärast võid selga panna, pluusid kuuluvad ainult tsiviilrõivastusse.</p>
                    <p><strong>Prees</strong> – on lame sakilise servaga ehe. Servas võib olla neli, kuus või kaheksa klaastahukat (enamasti punased), sel juhul on
                    prees <strong>silmadega</strong>>.</p>
                    <p><strong>Põlvikuid</strong> kannavad vahel lasteaialapsed oma rahvariiete juurde (leigarilapsed eriti mitte).</p>
                    <p><strong>Pärg</strong>. Kaunil suveajal on leigarineiud vahel esinenud lillepärga kandes, aga muidu on pärg riidega üle tõmmatud papist või
                    muust kõvemast materjalist võru, vallalise neiu peakate. Paljude pärgade küljest ripuvad seljale mitmevärvilised lindid,
                    kuid on ka <strong>kõrvadega</strong> ehk külje peal asuvate lahtiste riidevoltidega ilustatud pärgi (vt Üllet).</p>
                    <p><strong>Rõhud</strong>. Rõhku saab jalaga lüüa, aga <strong>rõhte</strong> ehk rõhtusid kannavad Hiiu naised – rõhud on need uhked vaskketid seelikute peal
                    puusal.</p>
                    <p><strong>Rõivad</strong> = rahvarõivad = rahvariided. Leigarites on Kristjan Toropi aegadest kombeks neid lihtsalt rõivasteks nimetada. Kel
                    rõivad seljas, see on <strong>rõivis</strong>.</p>
                    <p><strong>Rätid</strong> ehk <strong>rätikud</strong>. Naised võivad pähe siduda pearäti (eriti kui esinemisel muu peakate puudub). Sõlm käib sel juhul lõua alla.
                    Särgi peal saavad naised kanda õlarätti. Osa mehi kannab kaelarätti. <strong>Suurräti</strong> saab jahedas ümber võtta ja vajaduse
                    korral istumiseks maha laotada. Leigarite esinemisel on vaja ka valget rätikut räditantsu (tõlkes: rätitantsu)
                    tantsimiseks, mis on meie kõnepruugis saanud lühema nime <strong>rädirätik</strong>.</p>
                    <p><strong>Sukad</strong> käivad jalas nii naistel kui ka meestel. Osa naistesukki (Leigaritel näiteks Suure-Jaani villased) on <strong>roositud</strong>, st
                    paremale poole on kududes veetud värvilistest lõngadest muster.</p>
                    <p><strong>Sõlg</strong>. Nii meeste kui ka naiste särgikaeluse kinnitõmbamiseks sobib väike võrukujuline <strong>vitssõlg</strong>. Meestesõlg on ka <strong>hoburaudsõlg</strong>.
                    Naiste ehe on <strong>kuhiksõlg</strong>.</p>
                    <p><strong>Särk</strong> – selleta ei saa. Särk käib seljas naistel ja meestel, võib ulatuda puusani või põlvini, olla varrukatega või ilma. Särgi
                    peale käivad käised, liistikud, vestid jm. Vahel on tüdrukud esinenud ka ainult särgiväel, nimelt korralikult vöötatud
                    pikas Suure-Jaani särgis (eriti pidulik see muidugi ei ole, sobiks rohkem heinatööks).
                    
                    Pärast esinemist võib aga vabamalt hingata ning selga panna T-särgi, triiksärgi või öösärgi.</p>
                    <p><strong>Tagid</strong>. Nahk- ja teksatagid unustame siinkohal ära. Tagid on need niidist sakid, mis kätiseservi kaunistavad ja kulumast
                    hoiavad.</p>
                    <p><strong>Tanu</strong> – abielunaise peakate. Eri kihelkondades on need väga mitmekesise välimusega ning kannavad eri nimetusi. Abielunaiste
                    peakatted on ka pappalusele tehtud <strong>kabimüts</strong> (vt Mariannat) ja <strong>pottmüts</strong>.</p>
                    <p><strong>Toot</strong> – riideriba seeliku allservas. Mõne kihelkonna seelikutele on ilu pärast värviline toot alla pandud, seespool peaks aga
                    igal seelikul olema linane toot, et hoida villast riiet mustuse ja kulumise eest. Ettevaatust, kipub teinekord õmblusest
                    lahti tulema ja jalgu jääma!</p>
                    <p><strong>Tsiviilis</strong> on see, kel on parasjagu tsiviilid seljas ehk kes ei ole rõivis (ega paljas). Keelepruuk Leigarite algusaegadest.</p>
                    <p><strong>Tuttmüts</strong> on villane, varrastel kootud, lühema või pikema sopiga ja mõistagi tutiga. Neid on kandnud nii naised kui ka mehed,
                    Leigarite esinemisel näeb peamiselt Saaremaa naiserõivaste juures.</p>
                    <p><strong>Vatt</strong> – meeste pihtkuub, enamasti puusadeni.</p>
                    <p><strong>Vest</strong> – meeste pihakate. Võib olla ruuduline, triibuline või üht värvi, aga ka lillelisest siidist. Selja tagant sageli linane
                    või takune (sest vesti peale on ilus panna veel mõni ülerõivas, mis ainult hõlmad näha jätab). Naised ei kanna vesti,
                    vaid liistikut.</p>
                    <p><strong>Vöö</strong>. Seeliku peal käib tavaliselt <strong>kirivöö</strong>, rõhte hoiab vaskvöö. Mehed tõmbavad ülerõivaid koomale nahk- ja <strong>võrkvöödega</strong> (vt
                    pikk-kuues Kalevit).</p>
                    <p></p>
                    <p><strong>Tiina Leemets</strong></p>
                </div>
            </div>

        </div>
    </div>

    <!-- Scripts -->
    <script src="https://siseinfo.leigarid.ee/js/app.js"></script>
</body>

</html>